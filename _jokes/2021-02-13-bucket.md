---
title: 'Ο κουβάς'
excerpt: 'Αστείο με θέμα το ταχίνι σε Λιβανέζικο εστιατόριο.'
---

Είχαμε πάει με το φιλαράκι από το Βέλγιο σε Λιβανέζικο εστιατόριο.  Δεν
είχε φάει ποτέ έτσι κουζίνα οπότε ήμουν στην φάση του "άσε, ελέγχω".
Παραγγείλαμε διάφορα λοιπόν.

— Φέρε κι ένα ταχίνι ρε παλικάρι (ταχινοσαλάτα η λεγόμενη).

— Είναι επιπρόσθετο το κόστος.  Εντάξει;

— Ναι, όλα καλά δικέ μου.  Θα τα κανονίσουμε!

Έρχονται τα φαγητά.  Εγώ να τσιμπάω λίγο απ’όλα.  Ωστόσο ο φίλος μου
έχει πάθει πλάκα με το ταχίνι.  Ως που να καταλάβω τι έγινε έχει
χλαπακιάσει το πιατάκι και περιμένει δεύτερο.

— Παλικάρι, να μας φέρεις άλλο ένα σε παρακαλώ;

— Έφτασεεεε...

Φτάνει το ταχίνι, το καταβροχθίζει ο τύπος.  Περνάει κάνα λεπτό, ζητώ
και τρίτο.  Πάλι τα ίδια.  Ανεξέλεγκτος!

Κοιτάζω προς τον πάγκο στην απέναντι μεριά του μαγαζιού.  Σηκώνω το χέρι
διστακτικά.  Με βλέπει ο σερβιτόρος και μου λέει:

— Θέλει τον κουβά;
