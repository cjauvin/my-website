---
title: 'Της μάνας σου'
excerpt: 'Αστείο μετά το παιχνίδι που χάσαμε 5-0.'
---

Είχαμε να παίξουμε ένα φιλικό, αλλά η μισή ομάδα έλειπε.  Έβρεχε και
γενικά ο σκοπός ήταν απλά να κάνουμε προπόνηση με άλλους παίκτες.

Οι αντίπαλοι ήρθαν από το χωριό.  Δεν ήξεραν πως θα χαλάσει ο καιρός και
κατέβασαν την καλύτερη ομάδα τους.  Εμείς ήμασταν έφηβοι.  Αυτοί ήταν
όλοι ενήλικες.  Κάτι μαντράχαλοι.

Ξεκινάμε το ματσάκι λοιπόν.  Επιθετικός μας ο μικρός Γιώργος, γιός του
προπονητή.  Από πίσω του για «δεκάρι» μοναδική μας επιλογή ήταν ο Ζώης,
ο οποίος ήταν τσαπί τελείως…

Που να βρει ευκαιρία ο καημένος ο Γιωργάκης.  Είχε δύο σκληροτράχηλους
αμυντικούς πάνω του—ο Ντακούρ και ο Σέργιος—που δε του έδιναν ούτε βήμα
προτού τον εκτοπίσουν.  Ενώ ο Ντάϊκος με τον Γελάτσουρα και τον Σκάρπο
που έπαιζαν μπροστά τους σε «κλάδευαν» μόλις ακουμπούσες μπάλα.

Χάσαμε 5-0…

Πάμε στα αποδυτήρια.  Νεκρική σιγή.  Αρχίζει μετά από λίγο να μιλάει ο
κόουτς:

— Έ εντάξει τι περιμένεις; Αφού έχουμε το μαλακισμένο εκεί μπροστά!

Ετοιμόλογος ο Γιώργος:

— Πως θα κερδίσουμε με μαλάκα προπονητή;

— Λες μαλάκα τον πατέρα σου ρε;  Τον Χριστό της μάνας σου!

Απάντα ο Γιωργάκης μιξοκλαίγοντας:

— Όλο, όλο… Όλο για τη μάνα μου λες.

— Έ τι θες να λέω; Για τον μαλάκα τον πατέρα σου;

— Ναι.

— Τι είπες ρε; Τώρα, τώρα, τώρα…

Μπερδεύει τα χέρια με τα μακρυά μαλλιά ενώ ψάχνει τα τσιγάρα.

— Κάτσε να σου κάψω το μάτι με το τσιγάρο!

Δεν ανάψανε τα αίματα.  Απλά ήταν το γνωστό τους σκηνικό.  Ούτε γραμμένα
να τα είχαν!

Για την ιστορία, ο κόουτς πραγματικά πίστευε πως είχε κάνει παγκόσμια
πρωτοτυπία με το σύστημα των δύο αμυντικών χαφ (4-2-3-1 double pivot)
τότε που έβαλε «τον _Πρωντοσίλαο_ με τον Ζώη στο κέντρο, σαν κόφτες που
φτιάχνουν και παιχνίδι».  Ενώ ο Γιωργάκης που νόμιζε πως είχε το στυλ
του Τιερί Ανρί δεν έβαλε ούτε ένα γκολ σε επίσημους αγώνες εκείνη τη
χρονιά…
