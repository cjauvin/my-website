---
title: 'Ενισχυμένο εκχύλισμα ζυμωτών'
subtitle: 'Μόνο για ειδικές χρήσεις'
excerpt: 'Οδηγίες για την παρασκευή ενισχυμένου εκχυλίσματος ζυμωτών.  Χρήσιμο σε ειδικές περιπτώσεις.'
theme: 'sourdough_app'
---

Αυτή η συνταγή είναι διαφοροποίηση του [εκχυλίσματος
ζυμωτών](https://protesilaos.com/life/2019-03-09-sourdough-extract/).
Εδώ αναφέρω μόνο τα στοιχεία που το διαφοροποιούν.  Να δείτε την
βασική συνταγή για οδηγίες συντήρησης καθώς και για παρασκευή σχετικού
[διαλείμματος](https://protesilaos.com/life/2019-03-13-sourdough-extract-solution/).

Σκοπός του «ενισχυμένου» είναι να συνδυάσει τις ευεργετικές ιδιότητες
των μικρό-οργανισμών με στοιχεία που απωθούν ασθένειες των λαχανικών,
με βάση αυτά που διαβάζουμε από διάφορες πηγές στον τομέα της φυσικής
καλλιέργειας.  Έχουμε διαπιστώσει πως η λελογισμένη χρήση του
καταπολεμά την μελίγκρα και την βρομούσα, ενώ δεν ενοχλεί άλλα έντομα
όπως τις μέλισσες και τις πασχαλίτσες.

## Προαπαιτούμενα

* [Ζυμωτές σε ημίυγρη μορφή](https://protesilaos.com/life/2019-03-08-sourdough/).
* Φυσική γλυκαντική ουσία.  Μέλι ή χαρουπόμελο ή μελάσα.
* Μαύρο πιπέρι.
* Μπούκοβο καυτό.
* Ξύδι.
* Σκόρδο και κρεμμύδι.
* Πόσιμο νερό.
* Γυάλινο ή πλαστικό δοχεία χωρητικότητας ενός λίτρου.

## Προετοιμασία

* Γεμίζουμε περίπου το 1/6 του δοχείου με ζυμωτές που συντηρούμε σε
  ημίυγρη μορφή.
* Βάζουμε μια μεγάλη κουταλιά φυσικής γλυκαντικής ουσίας.
* Κόβουμε δύο καθαρισμένες σκελίδες σκόρδο σε χοντρά κομμάτια.
* Κόβουμε σε χοντρά κομμάτια περί τα δύο μικρά κρεμμύδια.
* Ρίχνουμε από μία πρέζα πιπέρι και μπούκοβο.
* Προσθέτουμε 1/6 του δοχείου ξύδι.
* Συμπληρώνουμε με πόσιμο νερό.
* Ανακινούμε μέχρι να διαλυθεί πλήρως η γλυκαντική ουσία και το μείγμα
  να αποκτήσει ένα ωχρό, καφετί χρώμα σαν μείγμα γάλακτος με καραμέλα.
* Σκεπάζουμε το δοχείο και το αφήνουμε σε δροσερό και σκιερό μέρος για
  τουλάχιστον 2-3 ώρες ή έως ότου κατακαθίσει το ζυμάρι που περιείχε
  τους ζυμωτές.  Ξέρουμε πως είναι έτοιμο όταν το νερό βρίσκεται από
  πάνω και στη βάση είναι μαζεμένη όλη η ζύμη.

Το εκχύλισμα είναι έτοιμο για άμεση χρήση ή συντήρηση στο ψυγείο, όπου
αντέχει περίπου δύο εβδομάδες.

## Σημειώσεις

Να μην στραγγίσετε το δοχείο.  Όλα τα κομμάτια του σκόρδου και του
κρεμμυδιού πρέπει να μείνουν μέσα.  Διότι έτσι διαποτίζουν το μείγμα
και ενισχύουν τις ιδιότητες του.

Το ενισχυμένο εκχύλισμα θα πρέπει να εφαρμοστεί σαν διάλειμμα, όπως
εξηγώ στην εισαγωγή (δες σχετικό σύνδεσμο για τις λεπτομέρειες).  Να
ψεκάζεται περίπου δύο φορές τον μήνα.

Σημειώστε πως εμείς έχουμε δει θετικά αποτελέσματα στα πλαίσια της
οικοσυστημικής καλλιέργειας και πως ίσως το «ενισχυμένο» να μην αρκεί
από μόνο για την καταπολέμηση ασθενειών στην καλλιέργεια σας.  Με τον
όρο «οικοσυστημική» βασικά εννοώ τον συνδυασμό της πολυκαλλιέργειας,
την αποφυγή χημικών, την χρήση φυσικών σπόρων, τον σεβασμό του
εποχιακού κύκλου της παραγωγής.

Έτσι λοιπόν, το ενισχυμένο εκχύλισμα ζυμωτών _συντελεί_ στην υγεία των
φυτών, αλλά ποτέ δεν το θεωρούμε πανάκεια ή μαγική λύση.  Όλα είναι
θέμα ισορροπίας και μέτρου.
