---
title: 'Σχόλιο για το «βιογραφικό» του Μητσοτάκη'
excerpt: 'Απάντηση στην πρόταση «δες το βιογραφικό, όχι το όνομα».'
---

Η ολιγαρχία έχει βρει νέα ρητορικά τεχνάσματα για να δικαιολογεί την
αυθαιρεσία της.  Σου λέει να μη κοιτάξεις το όνομα του πρωθυπουργού,
αλλά δες το βιογραφικό του.  _Τι, δεν σου γεμίζει το μάτι;_  Υπονοούν
πως ο Κυριάκος Μητσοτάκης είναι «απλά» άλλο ένα άτομο που «έτυχε» να
έχει τα προσόντα για την εξουσία.

Η πρόταση αυτή είναι αναλυτικά εσφαλμένη.  Πάσχει από την πλάνη της
αποπλαισίωσης και, τελικά, της μη ανταπόκρισης στα δεδομένα.

Πρώτον, δεν μπορείς να χωρίσεις το όνομα Μητσοτάκης από το βιογραφικό
του Κυριάκου.  Καθώς το όνομα είναι αυτό που του άνοιξε όλες τις πόρτες.
Είναι η φαμίλια αυτή με τις διασυνδέσεις της που έκανε τον Κυριάκο αυτός
που είναι.  Μορφωμένοι και ικανοί άνθρωποι υπάρχουν πολλοί, αλλά δεν
μπαίνουν πουθενά αν δεν είναι με τους διαπλεκόμενους.

Δεύτερον, η επίκληση στο «βιογραφικό» είναι η άμυνα του κάθε πρίγκιπα
και λόρδου.  Το ότι είχε κανείς τις πολυτέλειες και τις ανέσεις δεν
πρέπει να μας εκπλήσσει.  Τουναντίον, είναι υπενθύμιση πως καλά κρατεί
η ολιγαρχία.

Τρίτον, το βιογραφικό το ίδιο δεν έχει να μας δείξει τίποτα το
ενθαρρυντικό.  _Τι πάει να πει σπούδασε στο Harvard ή στα άλλα ιδρύματα
του Ivy League;_  Πως κι αυτός έχει περάσει από το ίδιο πλυντήριο
εγκεφάλων που έβγαλε και τους προηγούμενους πρωθυπουργούς ή ανώτατα
στελέχη.  Επίσης επαληθεύει το κοινωνικό του στάτους ως ένας εκ των
ευαρεστημένων της καθεστηκυίας τάξης.

Τέταρτον, το βιογραφικό μας δείχνει έναν άνθρωπο που θα εξυπηρετήσει το
χρηματοπιστωτικό σύστημα.  Παραθέτω το σχετικό απόσπασμα από [την
επίσημη ιστοσελίδα του](https://nd.gr/mitsotakis-kyriakos) (σελίδα της
Νέας Δημοκρατίας):

>Διετέλεσε οικονομικός αναλυτής στην Chase Investment Bank και
>σύμβουλος στην κορυφαία εταιρία συμβούλων McKinsey and Company στο
>Λονδίνο. Μετά την επιστροφή του στην Ελλάδα, εργάστηκε ως ανώτατο
>στέλεχος επενδύσεων στην Alpha Ventures της Alpha Bank και στη
>συνέχεια μετακινήθηκε στον Όμιλο της Εθνικής Τράπεζας της
>Ελλάδας. Διατέλεσε για τρία χρόνια Διευθύνων Σύμβουλος της Εθνικής
>Επιχειρηματικών Συμμετοχών, την οποία και ανέδειξε σε κορυφαία
>εταιρεία στην Ελληνική και Βαλκανική αγορά του private equity και του
>venture capital.

Αλλά τελικά η όλη συζήτηση περί των σπουδών του καθένα δείχνει και ένα
πιο γενικό πρόβλημα της εποχής μας: ο επιστημονισμός.  Αρκεί να
δείξεις πως πήγες στα «κατάλληλα» ιδρύματα, ή πως πήρες άριστα στα
μαθήματα σου (summa cum laude).  Αρκεί, επίσης, να κάνεις πράγματα που
φαντάζουν επιστημονικά κι έτσι να τους κρατάς όλους αποσβολωμένους.
Διότι ζούμε στην εποχή της παραπληροφόρησης και της σύγχυσης όπου ο
κάθε τσαρλατάνος επικαλείται «την επιστήμη» ως αυθεντία.

Έδωσαν πολλούς αγώνες οι λαοί για να απελευθερωθούν από τους ευγενείς
και από τα «αλάθητα».  Δυστυχώς πάλι εδώ είμαστε.  Δυναστείες πολιτικών
που λειτουργούν συμβιωτικά (ή ταυτίζονται) με τον κρατικό μηχανισμό και
τους πλατφορμάρχες (τα μεγάλα συμφέροντα της οικονομίας που ελέγχουν
νευραλγικούς τομείς της εκάστοτε βιομηχανίας ή τομέα).

Βλέποντας λοιπόν το βιογραφικό του Κυριάκου Μητσοτάκη, βλέπω μόνο
λόγους για επανάσταση.

Δεν σας προσκυνούμε.
